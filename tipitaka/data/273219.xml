<xml>

<data>&lt;div class=b&gt;&lt;a href="/"&gt;Home&lt;/a&gt; » &lt;a href="/tipitaka/1V"&gt;1V Pārājikapāḷi&lt;/a&gt; » &lt;a href="/tipitaka/1V/1"&gt;1 Mahāvibhaṅga&lt;/a&gt; » &lt;a href="/tipitaka/1V/1/1.2"&gt;1.2 Saṃghādisesakaṇḍa&lt;/a&gt;&lt;/div&gt;&lt;div class="i"&gt;1.2.8 Duṭṭhadosasikkhāpada&lt;/div&gt;&lt;div class=h&gt;Mahāvibhaṅga&lt;/div&gt;&lt;div class=h&gt;Saṃghādisesakaṇḍa&lt;/div&gt;&lt;div class=h&gt;Duṭṭhadosasikkhāpada&lt;/div&gt;&lt;div class="q" id="p_1V_1556"&gt;&lt;div class="divNumber"&gt;380.&lt;/div&gt;&lt;div class="p"&gt;&lt;span class="pN"&gt;1556&lt;/span&gt;Tena samayena buddho bhagavā rājagahe viharati veḷuvane kalandakanivāpe. Tena kho pana samayena āyasmatā dabbena mallaputtena jātiyā sattavassena arahattaṃ sacchikataṃ hoti. Yaṃ kiñci sāvakena pattabbaṃ sabbaṃ tena anuppattaṃ hoti. Natthi cassa kiñci uttari karaṇīyaṃ, katassa vā paticayo. Atha kho āyasmato dabbassa mallaputtassa rahogatassa paṭisallīnassa evaṃ cetaso parivitakko udapādi—  “mayā kho jātiyā sattavassena arahattaṃ sacchikataṃ. Yaṃ kiñci sāvakena pattabbaṃ sabbaṃ mayā anuppattaṃ. Natthi ca me kiñci uttari karaṇīyaṃ, katassa vā paticayo. Kiṃ nu kho ahaṃ saṃghassa veyyāvaccaṃ kareyyan”ti?&lt;/div&gt;&lt;/div&gt;&lt;div class="q" id="p_1V_1557"&gt;&lt;div class="p"&gt;&lt;span class="pN"&gt;1557&lt;/span&gt;Atha kho āyasmato dabbassa mallaputtassa etadahosi—  “yannūnāhaṃ saṃghassa senāsanañca paññapeyyaṃ bhattāni ca uddiseyyan”ti. Atha kho āyasmā dabbo mallaputto sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā dabbo mallaputto bhagavantaṃ etadavoca—  “idha mayhaṃ, bhante, rahogatassa paṭisallīnassa evaṃ cetaso parivitakko udapādi mayā kho jātiyā sattavassena arahattaṃ sacchikataṃ, yaṃ kiñci sāvakena pattabbaṃ, sabbaṃ mayā anupattaṃ, natthi ca me kiñci uttari karaṇīyaṃ, katassa vā paticayo, kiṃ nu kho ahaṃ saṃghassa veyyāvaccaṃ kareyyanti. Tassa mayhaṃ, bhante, etadahosi—  ‘yannūnāhaṃ saṃghassa senāsanañca paññapeyyaṃ bhattāni ca uddiseyyan’ti. Icchāmahaṃ, bhante, saṃghassa senāsanañca paññapetuṃ bhattāni ca uddisitun”ti. “Sādhu sādhu, dabba. Tena hi tvaṃ, dabba, saṃghassa senāsanañca paññapehi bhattāni ca uddisā”ti. “Evaṃ, bhante”ti kho āyasmā dabbo mallaputto bhagavato paccassosi.&lt;/div&gt;&lt;/div&gt;&lt;div class="q" id="p_1V_1558"&gt;&lt;div class="p"&gt;&lt;span class="pN"&gt;1558&lt;/span&gt;Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “tena hi, bhikkhave, saṃgho dabbaṃ mallaputtaṃ senāsanapaññāpakañca bhattuddesakañca sammannatu. Evañca pana, bhikkhave, sammannitabbo. Paṭhamaṃ dabbo mallaputto yācitabbo. Yācitvā byattena bhikkhunā paṭibalena saṃgho ñāpetabbo— &lt;/div&gt;&lt;/div&gt;&lt;div class="q" id="p_1V_1559"&gt;&lt;div class="divNumber"&gt;381.&lt;/div&gt;&lt;div class="p"&gt;&lt;span class="pN"&gt;1559&lt;/span&gt;‘Suṇātu me, bhante, saṃgho. Yadi saṃghassa pattakallaṃ saṃgho āyasmantaṃ dabbaṃ mallaputtaṃ senāsanapaññāpakañca bhattuddesakañca sammanneyya. Esā ñatti.&lt;/div&gt;&lt;/div&gt;&lt;div class="q" id="p_1V_1560"&gt;&lt;div class="p"&gt;&lt;span class="pN"&gt;1560&lt;/span&gt;Suṇātu me, bhante, saṃgho. Saṃgho āyasmantaṃ dabbaṃ mallaputtaṃ senāsanapaññāpakañca bhattuddesakañca sammannati. Yassāyasmato khamati āyasmato dabbassa mallaputtassa senāsanapaññāpakassa ca bhattuddesakassa ca sammuti, so tuṇhassa; yassa nakkhamati, so bhāseyya.&lt;/div&gt;&lt;/div&gt;&lt;div class="q" id="p_1V_1561"&gt;&lt;div class="p"&gt;&lt;span class="pN"&gt;1561&lt;/span&gt;Sammato saṃghena āyasmā dabbo mallaputto senāsanapaññāpako ca bhattuddesako ca. Khamati saṃghassa, tasmā tuṇhī, evametaṃ dhārayāmī’”ti.&lt;/div&gt;&lt;/div&gt;&lt;div class="q" id="p_1V_1562"&gt;&lt;div class="divNumber"&gt;382.&lt;/div&gt;&lt;div class="p"&gt;&lt;span class="pN"&gt;1562&lt;/span&gt;Sammato ca panāyasmā dabbo mallaputto sabhāgānaṃ bhikkhūnaṃ ekajjhaṃ senāsanaṃ paññapeti. Ye te bhikkhū suttantikā tesaṃ ekajjhaṃ senāsanaṃ paññapeti—  “te aññamaññaṃ suttantaṃ saṅgāyissantī”ti. Ye te bhikkhū vinayadharā tesaṃ ekajjhaṃ senāsanaṃ paññapeti—  “te aññamaññaṃ vinayaṃ vinicchinissantī”ti. Ye te bhikkhū dhammakathikā tesaṃ ekajjhaṃ senāsanaṃ paññapeti—  “te aññamaññaṃ dhammaṃ sākacchissantī”ti. Ye te bhikkhū jhāyino tesaṃ ekajjhaṃ senāsanaṃ paññapeti—  “te aññamaññaṃ na byābādhissantī”ti. Ye te bhikkhū tiracchānakathikā kāyadaḷhibahulā viharanti tesampi ekajjhaṃ senāsanaṃ paññapeti—  “imāyapime āyasmanto ratiyā acchissantī”ti. Yepi te bhikkhū vikāle āgacchanti tesampi tejodhātuṃ samāpajjitvā teneva ālokena senāsanaṃ paññapeti. Apisu bhikkhū sañcicca vikāle āgacchanti—  “mayaṃ āyasmato dabbassa mallaputtassa iddhipāṭihāriyaṃ passissāmā”ti.&lt;/div&gt;&lt;/div&gt;&lt;div class="q" id="p_1V_1563"&gt;&lt;div class="p"&gt;&lt;span class="pN"&gt;1563&lt;/span&gt;Te āyasmantaṃ dabbaṃ mallaputtaṃ upasaṅkamitvā evaṃ vadanti—  “amhākaṃ, āvuso dabba, senāsanaṃ paññapehī”ti. Te āyasmā dabbo mallaputto evaṃ vadeti—  “katthāyasmantā icchanti, kattha paññapemī”ti? Te sañcicca dūre apadisanti—  “amhākaṃ, āvuso dabba, gijjhakūṭe pabbate senāsanaṃ paññapehi. Amhākaṃ, āvuso, corapapāte senāsanaṃ paññapehi. Amhākaṃ, āvuso, isigilipasse kāḷasilāyaṃ senāsanaṃ paññapehi. Amhākaṃ, āvuso, vebhārapasse sattapaṇṇiguhāyaṃ senāsanaṃ paññapehi. Amhākaṃ, āvuso, sītavane sappasoṇḍikapabbhāre senāsanaṃ paññapehi. Amhākaṃ, āvuso, gotamakakandarāyaṃ senāsanaṃ paññapehi. Amhākaṃ, āvuso, tindukakandarāyaṃ senāsanaṃ paññapehi. Amhākaṃ, āvuso, tapodakandarāyaṃ senāsanaṃ paññapehi. Amhākaṃ, āvuso, tapodārāme senāsanaṃ paññapehi. Amhākaṃ, āvuso, jīvakambavane senāsanaṃ paññapehi. Amhākaṃ, āvuso, maddakucchismiṃ migadāye senāsanaṃ paññapehī”ti.&lt;/div&gt;&lt;/div&gt;&lt;div class="q" id="p_1V_1564"&gt;&lt;div class="p"&gt;&lt;span class="pN"&gt;1564&lt;/span&gt;Tesaṃ āyasmā dabbo mallaputto tejodhātuṃ samāpajjitvā aṅguliyā jalamānāya purato purato gacchati. Tepi teneva ālokena āyasmato dabbassa mallaputtassa piṭṭhito piṭṭhito gacchanti. Tesaṃ āyasmā dabbo mallaputto evaṃ senāsanaṃ paññapeti—  “ayaṃ mañco, idaṃ pīṭhaṃ, ayaṃ bhisi, idaṃ bibbohanaṃ, idaṃ vaccaṭṭhānaṃ, idaṃ passāvaṭṭhānaṃ, idaṃ pānīyaṃ, idaṃ paribhojanīyaṃ, ayaṃ kattaradaṇḍo, idaṃ saṃghassa katikasaṇṭhānaṃ, imaṃ kālaṃ pavisitabbaṃ, imaṃ kālaṃ nikkhamitabban”ti. Tesaṃ āyasmā dabbo mallaputto evaṃ senāsanaṃ paññapetvā punadeva veḷuvanaṃ paccāgacchati.&lt;/div&gt;&lt;/div&gt;&lt;div class="q" id="p_1V_1565"&gt;&lt;div class="divNumber"&gt;383.&lt;/div&gt;&lt;div class="p"&gt;&lt;span class="pN"&gt;1565&lt;/span&gt;Tena kho pana samayena mettiyabhūmajakā bhikkhū navakā ceva honti appapuññā ca. Yāni saṃghassa lāmakāni senāsanāni tāni tesaṃ pāpuṇanti lāmakāni ca bhattāni. Tena kho pana samayena rājagahe manussā icchanti therānaṃ bhikkhūnaṃ abhisaṅkhārikaṃ piṇḍapātaṃ dātuṃ sappimpi telampi uttaribhaṅgampi. Mettiyabhūmajakānaṃ pana bhikkhūnaṃ pākatikaṃ denti yathārandhaṃ kaṇājakaṃ bilaṅgadutiyaṃ. Te pacchābhattaṃ piṇḍapātapaṭikkantā there bhikkhū pucchanti—  “tumhākaṃ, āvuso, bhattagge kiṃ ahosi? Tumhākaṃ, āvuso, bhattagge kiṃ ahosī”ti? Ekacce therā evaṃ vadanti—  “amhākaṃ, āvuso, sappi ahosi telaṃ ahosi uttaribhaṅgaṃ ahosī”ti. Mettiyabhūmajakā pana bhikkhū evaṃ vadanti—  “amhākaṃ, āvuso, na kiñci ahosi, pākatikaṃ yathārandhaṃ kaṇājakaṃ bilaṅgadutiyan”ti.&lt;/div&gt;&lt;/div&gt;&lt;div class="q" id="p_1V_1566"&gt;&lt;div class="p"&gt;&lt;span class="pN"&gt;1566&lt;/span&gt;Tena kho pana samayena kalyāṇabhattiko gahapati saṃghassa catukkabhattaṃ deti niccabhattaṃ. So bhattagge saputtadāro upatiṭṭhitvā parivisati. Aññe odanena pucchanti, aññe sūpena pucchanti, aññe telena pucchanti, aññe uttaribhaṅgena pucchanti. Tena kho pana samayena kalyāṇabhattikassa gahapatino bhattaṃ svātanāya mettiyabhūmajakānaṃ bhikkhūnaṃ uddiṭṭhaṃ hoti. Atha kho kalyāṇabhattiko gahapati ārāmaṃ agamāsi kenacideva karaṇīyena. So yenāyasmā dabbo mallaputto tenupasaṅkami; upasaṅkamitvā āyasmantaṃ dabbaṃ mallaputtaṃ abhivādetvā ekamantaṃ nisīdi. Ekamantaṃ nisinnaṃ kho kalyāṇabhattikaṃ gahapatiṃ āyasmā dabbo mallaputto dhammiyā kathāya sandassesi samādapesi samuttejesi sampahaṃsesi. Atha kho kalyāṇabhattiko gahapati āyasmatā dabbena mallaputtena dhammiyā kathāya sandassito samādapito samuttejito sampahaṃsito āyasmantaṃ dabbaṃ mallaputtaṃ etadavoca—  “kassa, bhante, amhākaṃ ghare svātanāya bhattaṃ uddiṭṭhan”ti? “Mettiyabhūmajakānaṃ kho, gahapati, bhikkhūnaṃ tumhākaṃ ghare svātanāya bhattaṃ uddiṭṭhan”ti. Atha kho kalyāṇabhattiko gahapati anattamano ahosi—  “kathañhi nāma pāpabhikkhū amhākaṃ ghare bhuñjissantī”ti. Gharaṃ gantvā dāsiṃ āṇāpesi—  “ye, je, sve bhattikā āgacchanti te koṭṭhake āsanaṃ paññapetvā kaṇājakena bilaṅgadutiyena parivisā”ti. “Evaṃ, ayyā”ti kho sā dāsī kalyāṇabhattikassa gahapatino paccassosi.&lt;/div&gt;&lt;/div&gt;&lt;div class="q" id="p_1V_1567"&gt;&lt;div class="p"&gt;&lt;span class="pN"&gt;1567&lt;/span&gt;Atha kho mettiyabhūmajakā bhikkhū—  “hiyyo kho, āvuso, amhākaṃ kalyāṇabhattikassa gahapatino bhattaṃ uddiṭṭhaṃ, sve amhe kalyāṇabhattiko gahapati saputtadāro upatiṭṭhitvā parivisissati; aññe odanena pucchissanti, aññe sūpena pucchissanti, aññe telena pucchissanti, aññe uttaribhaṅgena pucchissantī”ti. Te teneva somanassena na cittarūpaṃ rattiyā supiṃsu.&lt;/div&gt;&lt;/div&gt;&lt;div class="q" id="p_1V_1568"&gt;&lt;div class="p"&gt;&lt;span class="pN"&gt;1568&lt;/span&gt;Atha kho mettiyabhūmajakā bhikkhū pubbaṇhasamayaṃ nivāsetvā pattacīvaraṃ ādāya yena kalyāṇabhattikassa gahapatino nivesanaṃ tenupasaṅkamiṃsu. Addasā kho sā dāsī mettiyabhūmajake bhikkhū dūratova āgacchante. Disvāna koṭṭhake āsanaṃ paññapetvā mettiyabhūmajake bhikkhū etadavoca—  “nisīdatha, bhante”ti. Atha kho mettiyabhūmajakānaṃ bhikkhūnaṃ etadahosi—  “nissaṃsayaṃ kho na tāva bhattaṃ siddhaṃ bhavissati. Yathā mayaṃ koṭṭhake nisīdeyyāmā”ti. Atha kho sā dāsī kaṇājakena bilaṅgadutiyena upagacchi—  “bhuñjatha, bhante”ti. “Mayaṃ kho, bhagini, niccabhattikā”ti. “Jānāmi, ayyā, niccabhattikāti. Api cāhaṃ hiyyova gahapatinā āṇattā—  ‘ye, je, sve bhattikā āgacchanti te koṭṭhake āsanaṃ paññapetvā kaṇājakena bilaṅgadutiyena parivisā’ti. Bhuñjatha, bhante”ti. Atha kho mettiyabhūmajakā bhikkhū—  “hiyyo kho, āvuso, kalyāṇabhattiko gahapati ārāmaṃ agamāsi dabbassa mallaputtassa santike. Nissaṃsayaṃ kho mayaṃ dabbena mallaputtena gahapatino antare paribhinnā”ti. Te teneva domanassena na cittarūpaṃ bhuñjiṃsu. Atha kho mettiyabhūmajakā bhikkhū pacchābhattaṃ piṇḍapātapaṭikkantā ārāmaṃ gantvā pattacīvaraṃ paṭisāmetvā bahārāmakoṭṭhake saṅghāṭipallatthikāya nisīdiṃsu tuṇhībhūtā maṅkubhūtā pattakkhandhā adhomukhā pajjhāyantā appaṭibhānā.&lt;/div&gt;&lt;/div&gt;&lt;div class="q" id="p_1V_1569"&gt;&lt;div class="p"&gt;&lt;span class="pN"&gt;1569&lt;/span&gt;Atha kho mettiyā bhikkhunī yena mettiyabhūmajakā bhikkhū tenupasaṅkami; upasaṅkamitvā mettiyabhūmajake bhikkhū etadavoca—  “vandāmi, ayyā”ti. Evaṃ vutte, mettiyabhūmajakā bhikkhū nālapiṃsu. Dutiyampi kho…pe…  tatiyampi kho mettiyā bhikkhunī mettiyabhūmajake bhikkhū etadavoca—  “vandāmi, ayyā”ti. Tatiyampi kho mettiyabhūmajakā bhikkhū nālapiṃsu. “Kyāhaṃ ayyānaṃ aparajjhāmi? Kissa maṃ ayyā nālapantī”ti? “Tathā hi pana tvaṃ, bhagini, amhe dabbena mallaputtena viheṭhīyamāne ajjhupekkhasī”ti? “Kyāhaṃ, ayyā, karomī”ti? “Sace kho tvaṃ, bhagini, iccheyyāsi ajjeva bhagavā dabbaṃ mallaputtaṃ nāsāpeyyā”ti. “Kyāhaṃ, ayyā, karomi, kiṃ mayā sakkā kātun”ti? “Ehi tvaṃ, bhagini, yena bhagavā tenupasaṅkama; upasaṅkamitvā bhagavantaṃ evaṃ vadehi—  ‘idaṃ, bhante, nacchannaṃ nappatirūpaṃ. Yāyaṃ, bhante, disā abhayā anītikā anupaddavā sāyaṃ disā sabhayā saītikā saupaddavā. Yato nivātaṃ tato savātaṃ. Udakaṃ maññe ādittaṃ. Ayyenamhi dabbena mallaputtena dūsitā’”ti. “Evaṃ, ayyā”ti kho mettiyā bhikkhunī mettiyabhūmajakānaṃ bhikkhūnaṃ paṭissutvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā mettiyā bhikkhunī bhagavantaṃ etadavoca—  “idaṃ, bhante, nacchannaṃ nappatirūpaṃ. Yāyaṃ, bhante, disā abhayā anītikā anupaddavā sāyaṃ disā sabhayā saītikā saupaddavā. Yato nivātaṃ tato savātaṃ. Udakaṃ maññe ādittaṃ. Ayyenamhi dabbena mallaputtena dūsitā”ti.&lt;/div&gt;&lt;/div&gt;&lt;div class="q" id="p_1V_1570"&gt;&lt;div class="divNumber"&gt;384.&lt;/div&gt;&lt;div class="p"&gt;&lt;span class="pN"&gt;1570&lt;/span&gt;Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā āyasmantaṃ dabbaṃ mallaputtaṃ paṭipucchi—  “sarasi tvaṃ, dabba, evarūpaṃ kattā yathāyaṃ bhikkhunī āhā”ti? “Yathā maṃ, bhante, bhagavā jānātī”ti. Dutiyampi kho bhagavā…pe…  tatiyampi kho bhagavā āyasmantaṃ dabbaṃ mallaputtaṃ etadavoca—  “sarasi tvaṃ, dabba, evarūpaṃ kattā yathāyaṃ bhikkhunī āhā”ti? “Yathā maṃ, bhante, bhagavā jānātī”ti. “Na kho, dabba, dabbā evaṃ nibbeṭhenti. Sace tayā kataṃ katanti vadehi, sace tayā akataṃ akatanti vadehī”ti. “Yato ahaṃ, bhante, jāto nābhijānāmi supinantenapi methunaṃ dhammaṃ paṭisevitā, pageva jāgaro”ti. Atha kho bhagavā bhikkhū āmantesi—  “tena hi, bhikkhave, mettiyaṃ bhikkhuniṃ nāsetha. Ime ca bhikkhū anuyuñjathā”ti. Idaṃ vatvā bhagavā uṭṭhāyāsanā vihāraṃ pāvisi.&lt;/div&gt;&lt;/div&gt;&lt;div class="q" id="p_1V_1571"&gt;&lt;div class="p"&gt;&lt;span class="pN"&gt;1571&lt;/span&gt;Atha kho te bhikkhū mettiyaṃ bhikkhuniṃ nāsesuṃ. Atha kho mettiyabhūmajakā bhikkhū te bhikkhū etadavocuṃ—  “māvuso, mettiyaṃ bhikkhuniṃ nāsetha. Na sā kiñci aparajjhati. Amhehi sā ussāhitā kupitehi anattamanehi cāvanādhippāyehī”ti. “Kiṃ pana tumhe, āvuso, āyasmantaṃ dabbaṃ mallaputtaṃ amūlakena pārājikena dhammena anuddhaṃsethā”ti? “Evamāvuso”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma mettiyabhūmajakā bhikkhū āyasmantaṃ dabbaṃ mallaputtaṃ amūlakena pārājikena dhammena anuddhaṃsessantī”ti.&lt;/div&gt;&lt;/div&gt;&lt;div class="q" id="p_1V_1572"&gt;&lt;div class="p"&gt;&lt;span class="pN"&gt;1572&lt;/span&gt;Atha kho te bhikkhū mettiyabhūmajake bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, dabbaṃ mallaputtaṃ amūlakena pārājikena dhammena anuddhaṃsethā”ti? “Saccaṃ, bhagavā”ti. Vigarahi buddho bhagavā…pe…  “kathañhi nāma tumhe, moghapurisā, dabbaṃ mallaputtaṃ amūlakena pārājikena dhammena anuddhaṃsessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha— &lt;/div&gt;&lt;/div&gt;&lt;div class="q" id="p_1V_1573"&gt;&lt;div class="divNumber"&gt;385.&lt;/div&gt;&lt;div class="p"&gt;&lt;span class="pN"&gt;1573&lt;/span&gt;&lt;span class="bold"&gt;“Yo pana bhikkhu bhikkhuṃ duṭṭho doso appatīto amūlakena pārājikena dhammena anuddhaṃseyya—  ‘appeva nāma naṃ imamhā brahmacariyā cāveyyan’ti, tato aparena samayena samanuggāhīyamāno vā asamanuggāhīyamāno vā amūlakañceva taṃ adhikaraṇaṃ hoti bhikkhu ca dosaṃ patiṭṭhāti, saṃghādiseso”&lt;/span&gt;ti. (&lt;span class="italic"&gt;8&lt;/span&gt;:&lt;span class="bold"&gt;12&lt;/span&gt;)&lt;/div&gt;&lt;/div&gt;&lt;div class="q" id="p_1V_1574"&gt;&lt;div class="divNumber"&gt;386.&lt;/div&gt;&lt;div class="p"&gt;&lt;span class="pN"&gt;1574&lt;/span&gt;&lt;span class="bold"&gt;Yo panā&lt;/span&gt;ti yo yādiso…pe…  &lt;span class="bold"&gt;bhikkhū&lt;/span&gt;ti…pe…  ayaṃ imasmiṃ atthe adhippeto bhikkhūti.&lt;/div&gt;&lt;/div&gt;&lt;div class="q" id="p_1V_1575"&gt;&lt;div class="p"&gt;&lt;span class="pN"&gt;1575&lt;/span&gt;&lt;span class="bold"&gt;Bhikkhun&lt;/span&gt;ti aññaṃ bhikkhuṃ.&lt;/div&gt;&lt;/div&gt;&lt;div class="q" id="p_1V_1576"&gt;&lt;div class="p"&gt;&lt;span class="pN"&gt;1576&lt;/span&gt;&lt;span class="bold"&gt;Duṭṭho doso&lt;/span&gt;ti kupito anattamano anabhiraddho āhatacitto khilajāto.&lt;/div&gt;&lt;/div&gt;&lt;div class="q" id="p_1V_1577"&gt;&lt;div class="p"&gt;&lt;span class="pN"&gt;1577&lt;/span&gt;&lt;span class="bold"&gt;Appatīto&lt;/span&gt;ti tena ca kopena tena ca dosena tāya ca anattamanatāya tāya ca anabhiraddhiyā appatīto hoti.&lt;/div&gt;&lt;/div&gt;&lt;div class="q" id="p_1V_1578"&gt;&lt;div class="p"&gt;&lt;span class="pN"&gt;1578&lt;/span&gt;&lt;span class="bold"&gt;Amūlakaṃ&lt;/span&gt; nāma adiṭṭhaṃ asutaṃ aparisaṅkitaṃ.&lt;/div&gt;&lt;/div&gt;&lt;div class="q" id="p_1V_1579"&gt;&lt;div class="p"&gt;&lt;span class="pN"&gt;1579&lt;/span&gt;&lt;span class="bold"&gt;Pārājikena dhammenā&lt;/span&gt;ti catunnaṃ aññatarena.&lt;/div&gt;&lt;/div&gt;&lt;div class="q" id="p_1V_1580"&gt;&lt;div class="p"&gt;&lt;span class="pN"&gt;1580&lt;/span&gt;&lt;span class="bold"&gt;Anuddhaṃseyyā&lt;/span&gt;ti codeti vā codāpeti vā.&lt;/div&gt;&lt;/div&gt;&lt;div class="q" id="p_1V_1581"&gt;&lt;div class="p"&gt;&lt;span class="pN"&gt;1581&lt;/span&gt;&lt;span class="bold"&gt;Appeva nāma naṃ imamhā brahmacariyā cāveyyan&lt;/span&gt;ti bhikkhubhāvā cāveyyaṃ, samaṇadhammā cāveyyaṃ, sīlakkhandhā cāveyyaṃ, tapoguṇā cāveyyaṃ.&lt;/div&gt;&lt;/div&gt;&lt;div class="q" id="p_1V_1582"&gt;&lt;div class="p"&gt;&lt;span class="pN"&gt;1582&lt;/span&gt;&lt;span class="bold"&gt;Tato aparena samayenā&lt;/span&gt;ti yasmiṃ khaṇe anuddhaṃsito hoti taṃ khaṇaṃ taṃ layaṃ taṃ muhuttaṃ vītivatte.&lt;/div&gt;&lt;/div&gt;&lt;div class="q" id="p_1V_1583"&gt;&lt;div class="p"&gt;&lt;span class="pN"&gt;1583&lt;/span&gt;&lt;span class="bold"&gt;Samanuggāhīyamāno&lt;/span&gt;ti yena vatthunā anuddhaṃsito hoti tasmiṃ vatthusmiṃ samanuggāhīyamāno.&lt;/div&gt;&lt;/div&gt;&lt;div class="q" id="p_1V_1584"&gt;&lt;div class="p"&gt;&lt;span class="pN"&gt;1584&lt;/span&gt;&lt;span class="bold"&gt;Asamanuggāhīyamāno&lt;/span&gt;ti na kenaci vuccamāno.&lt;/div&gt;&lt;/div&gt;&lt;div class="q" id="p_1V_1585"&gt;&lt;div class="p"&gt;&lt;span class="pN"&gt;1585&lt;/span&gt;&lt;span class="bold"&gt;Adhikaraṇaṃ&lt;/span&gt; nāma cattāri adhikaraṇāni—  vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ.&lt;/div&gt;&lt;/div&gt;&lt;div class="q" id="p_1V_1586"&gt;&lt;div class="p"&gt;&lt;span class="pN"&gt;1586&lt;/span&gt;&lt;span class="bold"&gt;Bhikkhu ca dosaṃ patiṭṭhātī&lt;/span&gt;ti tucchakaṃ mayā bhaṇitaṃ, musā mayā bhaṇitaṃ, abhūtaṃ mayā bhaṇitaṃ, ajānantena mayā bhaṇitaṃ.&lt;/div&gt;&lt;/div&gt;&lt;div class="q" id="p_1V_1587"&gt;&lt;div class="p"&gt;&lt;span class="pN"&gt;1587&lt;/span&gt;&lt;span class="bold"&gt;Saṃghādiseso&lt;/span&gt;ti…pe…  tenapi vuccati saṃghādisesoti.&lt;/div&gt;&lt;/div&gt;&lt;div class="q" id="p_1V_1588"&gt;&lt;div class="divNumber"&gt;387.&lt;/div&gt;&lt;div class="p"&gt;&lt;span class="pN"&gt;1588&lt;/span&gt;Adiṭṭhassa hoti pārājikaṃ dhammaṃ ajjhāpajjanto. Tañce codeti—  “diṭṭho mayā, pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1589"&gt;&lt;div class="p"&gt;&lt;span class="pN"&gt;1589&lt;/span&gt;Asutassa hoti—  “pārājikaṃ dhammaṃ ajjhāpanno”ti. Tañce codeti—  “suto mayā, pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1590"&gt;&lt;div class="p"&gt;&lt;span class="pN"&gt;1590&lt;/span&gt;Aparisaṅkitassa hoti—  “pārājikaṃ dhammaṃ ajjhāpanno”ti. Tañce codeti—  “parisaṅkito mayā, pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1591"&gt;&lt;div class="p"&gt;&lt;span class="pN"&gt;1591&lt;/span&gt;Adiṭṭhassa hoti pārājikaṃ dhammaṃ ajjhāpajjanto. Tañce codeti—  “diṭṭho mayā suto ca, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1592"&gt;&lt;div class="p"&gt;&lt;span class="pN"&gt;1592&lt;/span&gt;Adiṭṭhassa hoti pārājikaṃ dhammaṃ ajjhāpajjanto. Tañce codeti—  “diṭṭho mayā parisaṅkito ca, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1593"&gt;&lt;div class="p"&gt;&lt;span class="pN"&gt;1593&lt;/span&gt;Adiṭṭhassa hoti pārājikaṃ dhammaṃ ajjhāpajjanto. Tañce codeti—  “diṭṭho mayā suto ca parisaṅkito ca, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1594"&gt;&lt;div class="p"&gt;&lt;span class="pN"&gt;1594&lt;/span&gt;Asutassa hoti—  “pārājikaṃ dhammaṃ ajjhāpanno”ti. Tañce codeti—  “suto mayā parisaṅkito ca…pe…  suto mayā diṭṭho ca…pe…  suto mayā parisaṅkito ca diṭṭho ca, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1595"&gt;&lt;div class="p"&gt;&lt;span class="pN"&gt;1595&lt;/span&gt;Aparisaṅkitassa hoti—  “pārājikaṃ dhammaṃ ajjhāpanno”ti. Tañce codeti—  “parisaṅkito mayā diṭṭho ca…pe…  parisaṅkito mayā suto ca…pe…  parisaṅkito mayā diṭṭho ca suto ca, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1596"&gt;&lt;div class="p"&gt;&lt;span class="pN"&gt;1596&lt;/span&gt;Diṭṭhassa hoti pārājikaṃ dhammaṃ ajjhāpajjanto. Tañce codeti—  “suto mayā pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1597"&gt;&lt;div class="p"&gt;&lt;span class="pN"&gt;1597&lt;/span&gt;Diṭṭhassa hoti pārājikaṃ dhammaṃ ajjhāpajjanto. Tañce codeti—  “parisaṅkito mayā, pārājikaṃ dhammaṃ ajjhāpannosi…pe…  suto mayā parisaṅkito ca, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1598"&gt;&lt;div class="p"&gt;&lt;span class="pN"&gt;1598&lt;/span&gt;Sutassa hoti—  “pārājikaṃ dhammaṃ ajjhāpanno”ti. Tañce codeti—  “parisaṅkito mayā, pārājikaṃ dhammaṃ ajjhāpannosi…pe…  diṭṭho mayā, pārājikaṃ dhammaṃ ajjhāpannosi…pe…  parisaṅkito mayā diṭṭho ca, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1599"&gt;&lt;div class="p"&gt;&lt;span class="pN"&gt;1599&lt;/span&gt;Parisaṅkitassa hoti—  “pārājikaṃ dhammaṃ ajjhāpanno”ti. Tañce codeti—  “diṭṭho mayā, pārājikaṃ dhammaṃ ajjhāpannosi…pe…  suto mayā, pārājikaṃ dhammaṃ ajjhāpannosi…pe…  diṭṭho mayā suto ca, pārājikaṃ dhammaṃ ajjhāpannosi, assamaṇosi, asakyaputtiyosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1600"&gt;&lt;div class="p"&gt;&lt;span class="pN"&gt;1600&lt;/span&gt;Diṭṭhassa hoti pārājikaṃ dhammaṃ ajjhāpajjanto. Diṭṭhe vematiko diṭṭhaṃ no kappeti diṭṭhaṃ nassarati diṭṭhaṃ pamuṭṭho hoti…pe…  sute vematiko sutaṃ no kappeti sutaṃ nassarati sutaṃ pamuṭṭho hoti…pe…  parisaṅkite vematiko parisaṅkitaṃ no kappeti parisaṅkitaṃ nassarati parisaṅkitaṃ pamuṭṭho hoti. Tañce codeti—  “parisaṅkito mayā diṭṭho ca…pe…  parisaṅkito mayā suto ca…pe…  parisaṅkito mayā diṭṭho ca suto ca, pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1601"&gt;&lt;div class="divNumber"&gt;388.&lt;/div&gt;&lt;div class="p"&gt;&lt;span class="pN"&gt;1601&lt;/span&gt;Adiṭṭhassa hoti pārājikaṃ dhammaṃ ajjhāpajjanto. Tañce codāpeti—  “diṭṭhosi, pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1602"&gt;&lt;div class="p"&gt;&lt;span class="pN"&gt;1602&lt;/span&gt;Asutassa hoti—  “pārājikaṃ dhammaṃ ajjhāpanno”ti…pe…  aparisaṅkitassa hoti—  “pārājikaṃ dhammaṃ ajjhāpanno”ti. Tañce codāpeti—  “parisaṅkitosi, pārājikaṃ dhammaṃ ajjhāpannosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1603"&gt;&lt;div class="p"&gt;&lt;span class="pN"&gt;1603&lt;/span&gt;Adiṭṭhassa hoti pārājikaṃ dhammaṃ ajjhāpajjanto. Tañce codāpeti—  “diṭṭhosi sutosi…pe…  diṭṭhosi parisaṅkitosi…pe…  diṭṭhosi sutosi parisaṅkitosi, pārājikaṃ dhammaṃ ajjhāpannosi…pe…  asutassa hoti—  “pārājikaṃ dhammaṃ ajjhāpanno”ti…pe…  aparisaṅkitassa hoti—  “pārājikaṃ dhammaṃ ajjhāpanno”ti. Tañce codāpeti—  “parisaṅkitosi, diṭṭhosi…pe…  parisaṅkitosi, sutosi…pe…  parisaṅkitosi, diṭṭhosi, sutosi, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1604"&gt;&lt;div class="p"&gt;&lt;span class="pN"&gt;1604&lt;/span&gt;Diṭṭhassa hoti pārājikaṃ dhammaṃ ajjhāpajjanto. Tañce codāpeti—  “sutosi…pe…  tañce codāpeti—  “parisaṅkitosi…pe…  tañce codāpeti—  “sutosi, parisaṅkitosi, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1605"&gt;&lt;div class="p"&gt;&lt;span class="pN"&gt;1605&lt;/span&gt;Sutassa hoti—  “pārājikaṃ dhammaṃ ajjhāpanno”ti…pe…  parisaṅkitassa hoti—  “pārājikaṃ dhammaṃ ajjhāpanno”ti. Tañce codāpeti—  “diṭṭhosi…pe…  tañce codāpeti—  “sutosi…pe…  tañce codāpeti—  “diṭṭhosi, sutosi, pārājikaṃ dhammaṃ ajjhāpannosi, assamaṇosi…pe…  āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1606"&gt;&lt;div class="p"&gt;&lt;span class="pN"&gt;1606&lt;/span&gt;Diṭṭhassa hoti pārājikaṃ dhammaṃ ajjhāpajjanto. Diṭṭhe vematiko diṭṭhaṃ no kappeti diṭṭhaṃ nassarati diṭṭhaṃ pamuṭṭho hoti…pe…  sute vematiko sutaṃ no kappeti sutaṃ nassarati sutaṃ pamuṭṭho hoti…pe…  parisaṅkite vematiko parisaṅkitaṃ no kappeti parisaṅkitaṃ nassarati parisaṅkitaṃ pamuṭṭho hoti. Tañce codāpeti—  “parisaṅkitosi, diṭṭhosi…pe…  parisaṅkitaṃ pamuṭṭho hoti, tañce codāpeti—  “parisaṅkitosi sutosi…pe…  parisaṅkitaṃ pamuṭṭho hoti, tañce codāpeti—  “parisaṅkitosi, diṭṭhosi, sutosi, pārājikaṃ dhammaṃ ajjhāpannosi, assamaṇosi, asakyaputtiyosi, natthi tayā saddhiṃ uposatho vā pavāraṇā vā saṃghakammaṃ vā”ti, āpatti vācāya, vācāya saṃghādisesassa.&lt;/div&gt;&lt;/div&gt;&lt;div class="q" id="p_1V_1607"&gt;&lt;div class="divNumber"&gt;389.&lt;/div&gt;&lt;div class="p"&gt;&lt;span class="pN"&gt;1607&lt;/span&gt;Asuddhe suddhadiṭṭhi, suddhe asuddhadiṭṭhi, asuddhe asuddhadiṭṭhi, suddhe suddhadiṭṭhi.&lt;/div&gt;&lt;/div&gt;&lt;div class="q" id="p_1V_1608"&gt;&lt;div class="p"&gt;&lt;span class="pN"&gt;1608&lt;/span&gt;Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi samāno anokāsaṃ kārāpetvā cāvanādhippāyo vadeti, āpatti saṃghādisesena dukkaṭassa.&lt;/div&gt;&lt;/div&gt;&lt;div class="q" id="p_1V_1609"&gt;&lt;div class="p"&gt;&lt;span class="pN"&gt;1609&lt;/span&gt;Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi samāno okāsaṃ kārāpetvā cāvanādhippāyo vadeti, āpatti saṃghādisesassa.&lt;/div&gt;&lt;/div&gt;&lt;div class="q" id="p_1V_1610"&gt;&lt;div class="p"&gt;&lt;span class="pN"&gt;1610&lt;/span&gt;Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi samāno anokāsaṃ kārāpetvā akkosādhippāyo vadeti, āpatti omasavādena dukkaṭassa.&lt;/div&gt;&lt;/div&gt;&lt;div class="q" id="p_1V_1611"&gt;&lt;div class="p"&gt;&lt;span class="pN"&gt;1611&lt;/span&gt;Asuddho hoti puggalo aññataraṃ pārājikaṃ dhammaṃ ajjhāpanno. Tañce suddhadiṭṭhi samāno okāsaṃ kārāpetvā akkosādhippāyo vadeti, āpatti omasavādassa.&lt;/div&gt;&lt;/div&gt;&lt;div class="q" id="p_1V_1612"&gt;&lt;div class="p"&gt;&lt;span class="pN"&gt;1612&lt;/span&gt;Suddho hoti puggalo aññataraṃ pārājikaṃ dhammaṃ anajjhāpanno. Tañce asuddhadiṭṭhi samāno anokāsaṃ kārāpetvā cāvanādhippāyo vadeti, āpatti dukkaṭassa.&lt;/div&gt;&lt;/div&gt;&lt;div class="q" id="p_1V_1613"&gt;&lt;div class="p"&gt;&lt;span class="pN"&gt;1613&lt;/span&gt;Suddho hoti puggalo aññataraṃ pārājikaṃ dhammaṃ anajjhāpanno. Tañce asuddhadiṭṭhi samāno okāsaṃ kārāpetvā cāvanādhippāyo vadeti, anāpatti.&lt;/div&gt;&lt;/div&gt;&lt;div class="q" id="p_1V_1614"&gt;&lt;div class="p"&gt;&lt;span class="pN"&gt;1614&lt;/span&gt;Suddho hoti puggalo aññataraṃ pārājikaṃ dhammaṃ anajjhāpanno. Tañce asuddhadiṭṭhi samāno anokāsaṃ kārāpetvā akkosādhippāyo vadeti, āpatti omasavādena dukkaṭassa.&lt;/div&gt;&lt;/div&gt;&lt;div class="q" id="p_1V_1615"&gt;&lt;div class="p"&gt;&lt;span class="pN"&gt;1615&lt;/span&gt;Suddho hoti puggalo aññataraṃ pārājikaṃ dhammaṃ anajjhāpanno. Tañce asuddhadiṭṭhi samāno okāsaṃ kārāpetvā akkosādhippāyo vadeti, āpatti omasavādassa.&lt;/div&gt;&lt;/div&gt;&lt;div class="q" id="p_1V_1616"&gt;&lt;div class="p"&gt;&lt;span class="pN"&gt;1616&lt;/span&gt;Asuddho hoti puggalo aññataraṃ pārājikaṃ dhammaṃ ajjhāpanno. Tañce asuddhadiṭṭhi samāno anokāsaṃ kārāpetvā cāvanādhippāyo vadeti, āpatti dukkaṭassa.&lt;/div&gt;&lt;/div&gt;&lt;div class="q" id="p_1V_1617"&gt;&lt;div class="p"&gt;&lt;span class="pN"&gt;1617&lt;/span&gt;Asuddho hoti puggalo aññataraṃ pārājikaṃ dhammaṃ ajjhāpanno. Tañce asuddhadiṭṭhi samāno okāsaṃ kārāpetvā cāvanādhippāyo vadeti, anāpatti.&lt;/div&gt;&lt;/div&gt;&lt;div class="q" id="p_1V_1618"&gt;&lt;div class="p"&gt;&lt;span class="pN"&gt;1618&lt;/span&gt;Asuddho hoti puggalo aññataraṃ pārājikaṃ dhammaṃ ajjhāpanno. Tañce asuddhadiṭṭhi samāno anokāsaṃ kārāpetvā akkosādhippāyo vadeti, āpatti omasavādena dukkaṭassa.&lt;/div&gt;&lt;/div&gt;&lt;div class="q" id="p_1V_1619"&gt;&lt;div class="p"&gt;&lt;span class="pN"&gt;1619&lt;/span&gt;Asuddho hoti puggalo aññataraṃ pārājikaṃ dhammaṃ ajjhāpanno. Tañce asuddhadiṭṭhi samāno okāsaṃ kārāpetvā akkosādhippāyo vadeti, āpatti omasavādassa.&lt;/div&gt;&lt;/div&gt;&lt;div class="q" id="p_1V_1620"&gt;&lt;div class="p"&gt;&lt;span class="pN"&gt;1620&lt;/span&gt;Suddho hoti puggalo aññataraṃ pārājikaṃ dhammaṃ anajjhāpanno. Tañce suddhadiṭṭhi samāno anokāsaṃ kārāpetvā cāvanādhippāyo vadeti, āpatti saṃghādisesena dukkaṭassa.&lt;/div&gt;&lt;/div&gt;&lt;div class="q" id="p_1V_1621"&gt;&lt;div class="p"&gt;&lt;span class="pN"&gt;1621&lt;/span&gt;Suddho hoti puggalo aññataraṃ pārājikaṃ dhammaṃ anajjhāpanno. Tañce suddhadiṭṭhi samāno okāsaṃ kārāpetvā cāvanādhippāyo vadeti, āpatti saṃghādisesassa.&lt;/div&gt;&lt;/div&gt;&lt;div class="q" id="p_1V_1622"&gt;&lt;div class="p"&gt;&lt;span class="pN"&gt;1622&lt;/span&gt;Suddho hoti puggalo aññataraṃ pārājikaṃ dhammaṃ anajjhāpanno. Tañce suddhadiṭṭhi samāno anokāsaṃ kārāpetvā akkosādhippāyo vadeti, āpatti omasavādena dukkaṭassa.&lt;/div&gt;&lt;/div&gt;&lt;div class="q" id="p_1V_1623"&gt;&lt;div class="p"&gt;&lt;span class="pN"&gt;1623&lt;/span&gt;Suddho hoti puggalo aññataraṃ pārājikaṃ dhammaṃ anajjhāpanno tañce suddhadiṭṭhi samāno okāsaṃ kārāpetvā akkosādhippāyo vadeti, āpatti omasavādassa.&lt;/div&gt;&lt;/div&gt;&lt;div class="q" id="p_1V_1624"&gt;&lt;div class="divNumber"&gt;390.&lt;/div&gt;&lt;div class="p"&gt;&lt;span class="pN"&gt;1624&lt;/span&gt;Anāpatti—  suddhe asuddhadiṭṭhissa, asuddhe asuddhadiṭṭhissa, ummattakassa, ādikammikassāti.&lt;/div&gt;&lt;/div&gt;&lt;div class="CENTER" id="p_1V_1625"&gt;&lt;span class="pN"&gt;1625&lt;/span&gt;Amūlakasikkhāpadaṃ niṭṭhitaṃ aṭṭhamaṃ.&lt;/div&gt;&lt;div class="tn"&gt;&lt;div class=plcb&gt;&lt;a href="javascript:void(0)" onclick="prevP()" id="prevL" name="273218" title="Go to previous page"&gt;&amp;lt;&amp;lt; 1.2.7 Vihārakārasikkhāpada&lt;/a&gt;&lt;a href="javascript:void(0)" onclick="upP()" id="upL" name="271798" title="Go to parent page"&gt;up&lt;/a&gt;&lt;a href="javascript:void(0)" onclick="nextP()" id="nextL" name="273220" title="Go to next page"&gt;1.2.9 Dutiyaduṭṭhadosasikkhāpada &amp;gt;&amp;gt;&lt;/a&gt;&lt;/div&gt;&lt;/div&gt;</data>
</xml>
